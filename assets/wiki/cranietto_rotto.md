# cranietto rotto

Cranietto Rotto era un piccolo orchetto della tribù degli orchi rossi. Si chiamava Slugburz ma ormai nessuno usava più il suo nome. Per due ragioni in realtà.

La prima è che già gli orchi normalmente hanno un QI medio di 57, gli orchi rossi però sono rinomati per la loro stupidità. Sai, quando il QI del clan oscilla intorno al valore di 32, ricordare i nomi comincia a diventare un'attività mentale un po' troppo complessa.

La seconda però è che Slugburz un giorno, mentre percorreva un sentiero di montagna, si inciampò in un sasso picchiando proprio col dito mignolo del suo piedino orchesco (portava il 68). Per vendicarsi del dolore, Slugburz tirò una testata contro la parete della montagna, una testata così forte che si ruppe il cranio!

Da quel giorno il QI di Slugburz calò fino a 14. Il resto del clan poi cominciò a chiamarlo Cranietto Rotto.

Cranietto Rotto era sia lo scemo del villaggio che la mascotte, ma era anche il tuttofare a cui tutti si rivolgevano per i compiti peggiori che nessuno voleva svolgere, dimenticando sempre che affidarli a Cranietto Rotto fosse una pessima idea!

Un giorno Blustruz, lo sciamano del clan, nonché il più anziano del villaggio, avendo raggiunto la veneranda età di 16 anni, inviò Cranietto Rotto a dar da mangiare al troll di caverna che viveva, inaspettatamente, fuori da una caverna, in modo da mantenerlo sazio ed evitare che attaccasse l'accampamento degli orchi rossi.

Blustruz diede al buon Slugburz un sacco pieno di piccoli golbietti morbidi e teneri, raccomandandosi di non mangiarli, bensì di lanciarli al troll, rigorosamente da lontano.

E' difficile dire cosa capì realmente Cranietto Rotto di quelle parole, tuttavia si incamminò perlomeno nella direzione corretta.

Cammina cammina, ad un certo punto a Cranietto Rotto venne fame, così si sbranò un mannaro che ululava lì per caso. 

E forse sparirono anche un paio di golbietti giusto per fare merenda. A Slugburz piaceva ingoiarli vivi, sentirli agitare nello stomaco prima che venissero digeriti gli faceva provare un bel solletichino!

Era ormai sera quando Cranietto Rotto arrivò alla caverna del troll di caverna, tutto intento a rosicchiarsi un cacciatore che era andato lì per cacciarlo.

Cranietto Rotto aprì il sacco, ma non si era accorto che i golbietti avevano bucato il fondo ed erano ormai scappati tutti!

Il troll di caverna notò Cranietto Rotto, che, preso dal panico, iniziò a scappare. Per sua fortuna, essendo il troll già sazio del cacciatore, non lo inseguì. 

Cranietto Rotto fuggì a più non posso verso il suo accampamento, ma così facendo lasciò una traccia che il troll, spinto dalla fame, la settimana successiva, potè seguire.

Al suo arrivo all'accampamento il troll fece strage di orchi rossi, ma alla fine il clan ebbe la meglio. Gli orchi rossi, capaci di contare fino a uno, non furono in grado di valutare oggettivamente l'esito dello scontro. Convinti di una grande vittoria elessero Cranietto Rosso capoclan e quella notte festeggiarono a base di carne cruda di troll e appiccando un grande incendio nella foresta!